Samička tučniaka v košickej zoo zahynula na zápal pľúc
KOŠICE.  Samička tučniaka jednopásového v košickej zoologickej záhrade uhynula
podľa protokolu konziliárnej veterinárnej pitvy na bakteriálnu infekciu –
septický zápal pľúc.
Informoval o tom dnes veterinár Juraj Skalický, veterinár košickej zoo, pričom
uviedol, že jedinec mal zrejme oslabený imunitný systém. „Výsledok pitvy
jednoznačne vylúčil zanedbanie základných povinností a odbornej starostlivosti
zo strany chovateľov, či zlyhanie a nedbalosť,“ povedal nový riaditeľ košickej
zoologickej záhrady Erich Kočner.
Doložil, že veterinári nezistili žiadne iné okolnosti či nedostatky zo strany
chovateľov. Kočner dal urobiť protokolárny rozbor vody i potravy. „U ďalších
štyroch tučniakov sme dali odobrať vzorky, aby veterinári posúdili ich
zdravotný stav,“ povedal Kočner.
Košická zoo chová tučniaky ako jediná na Slovensku. Postupne ich do košickej
zoo doviezli 14. V súčasnosti má štyroch jedincov a jedno mláďa. Veterinár
Skalický uviedol, že mortalita v nových chovoch je viac ako 50 percent. „Myslím
si, že to, čo sa tu udialo, nie je nijaká mimoriadna situácia, ale štandardná,
s ktorými sa borili aj ostatné záhrady pri zakladaní chovu tučniakov nielen na
Slovensku a v Čechách, ale aj zahraničných. Ak sa tu vydarí adaptácia, ktorá
trvá niekoľko rokov, myslím, že tu bude trvalý chov,“ uviedol Ladislav Molnár z
Univerzity veterinárskeho lekárstva a farmácie Košice.
Riaditeľ: Chov tučniakov zvládneme
„Nemyslím si, že je od médií seriózne a korektné tvrdenie, že nie sme schopní
zvládnuť chov tučniakov. Škandalizovanie odbornej práce takého charakteru nie
je seriózne. Aj predtým sa k tejto problematike pristupovalo profesionálne a
zodpovedne. Chov tučniakov patrí k najnáročnejším a mnohé zoologické záhrady
zvažujú, či sa do chovu pustia. V každej zoologickej záhrade dochádza k úhynu
tučniakov – stalo sa tak v aj v Prahe, či Brne, aj v iných európskych záhradách
a nie je to nič neobvyklé,“ povedal Kočner.
Doložil, že tieto vtáky sú náročné na chov z technického aj z hľadiska
stravovania, pretože tučniaky konzumujú len morské ryby. "Nechcem bagatelizovať
nedostatky, ktoré tu boli, ale dennodenne ste pri chove tučniakov konfrontovaní
s mnohými problémami. V košickej zoologickej záhrade sa narodil koncom jari
prvý tučniak. Ak sa tučniaky začali rozmnožovať, možno hovoriť o zvládnutí
chovu,“ povedal Kočner.
Inšpekcia odporučila úpravy
Podľa jeho vyjadrenia odborníci z pražskej zoologickej záhrady skúmali
podmienky v Košiciach, inšpekcia v júni posudzovala chov a starostlivosť,
klinický stav jedincov aj informácie o doterajších úhynoch, zhodnotili
technické podmienky – bazény a chovateľský pavilón a odporučili niekoľko úprav,
ktoré zrealizujú.
„Vonkajší výbeh a bazén hodnotia pozitívne a spĺňa podmienky úspešného chovu.
Zásadné výhrady mali k technologickému riešeniu pavilónu. Aj podľa mňa je to
kameň úrazu a neumožňuje chov väčšieho stáda – 20 až 30 tučniakov. Nie je
vyriešené izolovanie chorých jedincov. Myslím si, že nebolo celkom šťastne
zvolené umiestnenie chovného zariadenia v areáli našej zoologickej záhrady a s
touto lokalizáciou súvisia viaceré problémy,“ povedal Kočner.
Kočner informoval, že požiada o konziliárne zhodnotenie košického chovu aj
odborníkov zo zoo Viedeň, Praha a ďalších zoo, kde chovajú a rozmnožujú
tučniaky. „Cieľom je prehodnotiť možnosti a technické parametre a na základe
toho sa v spolupráci s mestom rozhodne, či sa bude pokračovať v chove tučniakov
v košickej zoo,“ povedal Kočner.
